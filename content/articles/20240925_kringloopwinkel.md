Title: Schatzoeken in de kringloopwinkel
Date: 2024-09-25 10:00

![]({static}/images/kringloop/krukje.png)




Naar de kringloopwinkel gaan, is net een vorm van schatzoeken: ik weet nog hoe blij ik een paar jaar terug rond de Kerst was met een set van vier dezelfde onbeschadigde kommetjes. Toen stond ik daar en dacht: "ja, als ik nu in de HEMA had gestaan, was dit volkomen vanzelfsprekend en totaal geen reden tot blijdschap".

Toen we onze eetkamerstoelen kochten in een kringloopwinkel in de buurt van station Ede-Wageningen, vervoerden we ze een klein stukje met de trein naar huis. Dit tot hilariteit van onze medereizigers en de conducteur: "we hebben al stoelen hier hoor, die hoef je zelf niet mee te nemen".

We hadden ooit ook een mooie buffetkast uit de kringloopwinkel. Helaas was daar in ons nieuwe huis geen plek voor. Toen we de kast wilden inleveren (twee jaar nadat we hem hadden aangeschaft) zeiden ze bij dezelfde winkel: "Nee, zo'n kast wil niemand hebben, daar kunnen we niks mee". Op dat moment keken we er gek van op, ondertussen kan ik er wel om lachen. Je maakt nog eens wat mee.

Je vergeet de tijd tijdens zo'n schatzoekexpeditie bij de Kringloop. Laatst was ik weer een middag bezig met het zoeken naar een opvouwbaar campingkrukje wat in mijn fietstas paste. Uiteindelijk heb ik het krukje (op de foto bovenaan deze blogpost) bij de derde kringloopwinkel onder een hele berg zooi in de kelder uitgegraven. Het was weer een overwinning! Ik realiseer me wel dat het een voorrecht is dat ik mijn tijd hieraan kán besteden, en dat dat lang niet voor iedereen is weggelegd. Maar goed, marktplaats.nl heeft steeds meer geïntegreerde bezorgmogelijkheden, dus op die manier wordt tweedehands bijna net zo makkelijk als nieuw.

>Vind ik dit in een kringloopwinkel, of kan ik het misschien op marktplaats.nl krijgen?

Dat zijn vragen die ik me tegenwoordig eigenlijk standaard stel als ik iets nodig heb. Gewoon, omdat tweedehands spullen beter zijn voor onze planeet.
<side-block>
    <side-content>
   Je kunt op [mijnverborgenimpact.nl](https://www.mijnverborgenimpact.nl/nl/questions/0) ook je eigen ecologische voetafdruk in kaart brengen!
     </side-content>
</side-block>
 Toen ik [de ecologische voetafdruk van de gemiddelde Nederlander](https://www.mijnverborgenimpact.nl/nl/top10) zag, was ik verbaasd om te zien hoe groot de bijdrage van spullen daaraan is. De productie en het transport van spullen kost energie en draagt daarmee bij aan de CO<sub>2</sub>-uitstoot, maar wist je dat ons afval ook broeikasgassen uitstoot?

#### Broeikasgassen uit afval

Vuilishopen en afvalwater stoten methaan en stikstofoxiden uit. Als we de uitstoot van afval weten te beperken, kan dat an sich al 0,1°C van de opwarming van de aarde in 2100 schelen. Hieronder zie je een grafiekje gemaakt met de [En-ROADS klimaatsimulator](https://en-roads.climateinteractive.org/scenario.html?v=24.9.0) van de uitstoot van broeikasgassen zonder CO<sub>2</sub> erbij. In het scenario waarin we de uitstoot van afval met 60% weten te reduceren (het blauwe lijntje), zal de temperatuur aan het einde van de eeuw 0,1°C koeler zijn dan als we de huidige praktijk voortzetten (het zwarte lijntje).

<side-block>
    <side-content>
      De En-ROADS klimaatsimulator is ontwikkeld door [ClimateInteractive](climateinteractive.org) en [MIT Sloan Sustainability initiative](https://mitsloan.mit.edu/sustainability-initiative/welcome)
    </side-content>
</side-block>

![]({static}/images/kringloop/afval.png)

Dus door kritisch te zijn op wat je koopt en spullen een tweede leven te geven, draag je bij aan een betere wereld.
<side-block>
    <side-content>
    ![]({static}/images/kringloop/sdgs.png)
In deze blogpost kwamen de sustainable development goals verantwoorde consumptie en productie en klimaatactie ter sprake.
     </side-content>
</side-block>
